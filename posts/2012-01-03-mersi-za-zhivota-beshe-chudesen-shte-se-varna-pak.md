---
categories:
  - 'Отдел: Лична Драма'
date: '2012-01-03T00:00:00.000Z'
language: BG
slug: /?p=1776
title: 'Мерси за живота, беше чудесен. Ще се върна пак.'
published: true
summary: ''
id: 2012-01-03-mersi-za-zhivota-beshe-chudesen-shte-se-varna-pak
---

![Киро в най-важното си интервю](https://raw.githubusercontent.com/kirilchristov/blog_images/main/2012/01/IMG_0283.jpg)


Трийсет секунди преди официалната Нова година влизам в тоалетната. Искам да съм сам, когато дойде и ако е вярно това, че както я посрещнеш, така ще ти върви, то тази година ще бъда наистина облекчен. А и пикая на 2011. Чувам броенето, Гоце, шампанското. Рядко съм имал по-безсмислена, облачна и неприятна година. Не съм весел, но и не съжалявам. Разделям се с миналото си и го правя с удоволствие. Хората се радват, пускам водата, посрещам годината сам в странно спокойствие. На един райбер разстояние от всичко останало. Safe as fuck. Не взимам наркотици, не пия, не пуша, не гърмя пиратки. Това е новата Нова година. Не знам дали светът ще свърши през 2012. Понякога си мисля, че ще бъда облекчен ако е така. Не знам колко ми остава, но ако имаше нещо вярно в апокалипсиса, ще имаме един романтичен и съвсем навременен финал. Иска ми се да се замислите колко ви се живее. Аз щях да се радвам, ако оставаха няколко месеца живот, защото това щеше да осмисли/обезсмисли много неща. За това реших. Ще живея така, сякаш светът свършва наистина. И списъкът започва така:

1.  Няма да ходя повече на работа. Не ми се работи от 8 до 5, от 9 до 6 или каквото и да е друго време. Искам да се рея и да се чувствам свободен, докато мога. Не ми се яде, не ми се пие, не ми се харчи. Искам да бъда човекът напуснал матрицата. Ще изкарвам парите си, само от неща, които са ми интересни и за които ми пука. Или поне докато не се появят дупки по всичките ми дрехи и не започне да ви е срам от мен.
2.  Пътуване. Искам да се загубя, да намеря нови хора и да говоря нов език. Чувствам, че някой ми краде мечтите и започва да ги живее. Nothing i Can’t Handle by Running Away или Who’s the man with the master plan?
3.  Спокойствие. Всеки ден го намирам все повече. Всеки ден виждам светът по-ясно от преди. Спрете да се движите по установеният ред и ще разберете за какво говоря. Казват, че дяволът се крие в детайлите, но аз мисля, че самият живот е там. Парковете са странно място на обед, когато сме на работа. В града може да се намери толкова красива и приятна тишина.
4.  Fun. Не ни остава много, така че да действаме.
5.  Love.

а) Към хората - Може да звучи хипарско, но ако си нямаш кой да обичаш, обичай всички (дори да си има кой да обичаш). Нямаш много време и да си слагаш тежести в главата, а е и безсмислено. Трикът с любовта работи, стига да успееш да го прилагаш. Вярвай ми, аз съм човек, който по-голямата част от живота си мрази и ти казвам, че този начин не работи. Не съм усвоил напълно метода на всеобхватната любов, така че не ме тествай още. Лесно вадя стика за голф от багажника.

б) Към половинката ти - ти си знаеш, кой да обичаш. Аз лично досега не съм върнал инвестицията, но това не ме кара да спра да вярвам. Обичай, но в разумни граници и не се увличай, за да не се чувстваш глупак. Ако искаш пък се увличай, то като заумираме няма да има значение как се чувстваш.


И да обобщим: Не ме е страх, че ще дойде краят на света. Рано или късно всеки един от нас ще има своя край. По-скоро би ме било страх, когато този край дойде да ме завари замръзнал. Искам да живея по начина, по който аз искам. Така, че когато дойде човекът със сметката да имам да му оставя дори за бакшиш. “Мерси за живота, беше чудесен и ми хареса много! Ще се върна пак.” P.s. Ако те е страх от 2012 и смяташ да си слагаш въжето, звънни ми. Мога да поема земните ти блага. Аз смятам да гледам финала. Cheers!
