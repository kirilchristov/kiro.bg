---
categories:
  - Kiro.bg presents
date: '2013-09-16T00:00:00.000Z'
language: BG
slug: /?p=2228
title: 'Волният (коло)ездач '
published: true
summary: ''
id: 2013-09-16-volniyat-koloezdach-
---

Случай 1. Тъмна вечер по Евлоги Георгиев. Колоездач с черни дрехи, без светлини отзад или отпред, без жилетка и без каска, кара по булеварда, който разбира се не е осветен. Играе руска рулетка с живота си, като съм сигурен, че както никой не го вижда него, така и той не вижда нищо пред себе си. Щях да преглъна ситуацията, ако по цялото протежение на Евлоги нямаше велоалея успоредно на Перловец, по която драгият ни колоездач можеше да мине без да се хаби. Така и така няма сигнализация по себе си, поне да се спаси от коли. Случай 2. Драган Цанков в посока телевизионната кула, красива мацка с винтидж колелце се набира и поти по баира. Прекрасната млада дама (без предпазни средства по себе си) е избрала да превърне отиването до работата си в потно удоволствие, съчетано със завишени количества олово приети от изгорелите газове на колите покрай нея. А същият този маршрут може да се мине през Борисова градина, сред дървета и спокойствие. 

![Колело](https://raw.githubusercontent.com/kirilchristov/blog_images/main/2013/09/IMG_0645.jpg)

_Кадър от истинския живот. Велосипедистът е в болница в този момент._


Общото в двата случая ме навежда на мисълта, че масово бг велосипедистът не мисли. Или ако мисли, то го прави с мозъка на шофьор. А той не е. Няколко съвета от мен. Когато отивате за някъде с колело, премислете маршрута. Изберете паркови пространства, велоалеи или еднопосочни и тихи квартални улици. Превърнете карането на колело в удоволствие, а не в изпитание. Използвайте google mapsи вижте за удобни маршрути. Не карайте по булеварди и натоварени артерии. Пълно е с неопитни и некултурни шофьори, погазващи правилника и вас. Карайте по тротоари, но леко без да пречите на пешеходците. С колело по Цариградско? Я, по добре си хванете рейса или минете през парка. Мислете за маршрут, който ще ви достави удоволствие, а не такъв който ще ви докара напрежение. Смятам, че хората ползващи велосипеди са минали едно ниво нагоре, не им правете лоша реклама, ако карате колелото си неразумно. Помислете преди всичко. Планирането на маршрут отнема минута, а спестява неври и стрес. Както и живот и здраве.
