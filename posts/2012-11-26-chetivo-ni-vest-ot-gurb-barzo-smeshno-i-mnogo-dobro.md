---
categories: []
date: '2012-11-26T00:00:00.000Z'
language: BG
slug: /?p=2105
title: 'Четиво: ''Ни вест от Гурб''. Бързо, смешно и много добро.'
published: true
summary: ''
id: 2012-11-26-chetivo-ni-vest-ot-gurb-barzo-smeshno-i-mnogo-dobro
---

От няколко седмици се каня да почна тази малка рубрика "Четене". Това не е нито голямото четене, нито малкото четене, просто искам да слагам малки откъси от книги, които са ми направили впечатление и си мисля, че още някой може да открие нещо за себе си.

![Ни вест от Гурб - Едуардо Мендоса](https://raw.githubusercontent.com/kirilchristov/blog_images/main/2012/11/photo1.jpg)

Ни вест от Гурб - Едуардо МендосаПървата книга, на която ще се спра е "Ни вест от Гурб" на Едуардо Мендоса. Става дума за двама извънземни, които кацат на земята, единият се превръща в Марта Санчез и изчезва. През това време другият описва изумлението си от живота тук. Понякога трябва да видиш и другата гледна точка, за да разбереш къде си. Няколко малки, цинични откъса. Последният е най-силен. Чете се за 2 часа, издателство Colibri. Ето 2 откъса:

> Първи контакт с местен жител. Данни получени от Гурб: Ден 10 8,00 Материализирам се на място, наречено "Диагонал-Пасео де Грасия". Сгазва ме автобус номер 17 Барселона - Вал д'Еброн. Трябва да си намеря главата, търкаляща се в резултат на сблъсъка. Трудна задача предвид изобилието от превозни средства. 8,01 Сгазва ме Опел Корса. 8,02 Сгазва ме камионче за доставки. 8,03 Сгазва ме такси. 8,04 Намирам си главата и я измивам на чешма, разположена на няколко метра от мястото на сблъсъка. Използвам случая, за да анализирам състава на водата: водород, кислород и аки. ... 15,00 Решавам да правя систематични обиколки на града, вместо да седя само на едно място. По този начин намалявам вероятността да не намеря Гурб до един трилион... Вървя следвайки идеалния хелиографски план, който съм интегрирал в схемите си, след като напуснах кораба. Падам в шахта изкопана от Каталонската компания за газ. 15,02 Падам в шахта изкопана от Каталонската водноелектрическа компания. 15,03 Падам в шахта изкопана от Каталонската водна компания. 15,04 Падам в шахта изкопана от Националната телефонна компания. 15,05 Падам в шахта изкопана от дружеството на живеещите на улица "Корсега". 15,06 Решавам да се отказа от идеалния хелиографски план и да гледам къде стъпвам. ..... Ден 19 12,00 Площадът е превзет от току що излезли от училище деца. Играят на обръч, на ръбче и на сляпа баба. На моята планета нямаме това, което тук се нарича детство. При раждането ни вкарват в мисловните органи необходимата (и позволена) доза знание, интелигентност и опит; срещу допълнително заплащане ни качват и една енциклопедия, атлас, вечен календар, неопределен брой рецепти за готвене на Симоне Ортега (водеща на кулинарно предаване - б.пр.) и справочника "Мишелин" (зелен и червен) на любимата ни планета. При пълнолети и след полагане на изпит ни качват също правилника за движение, общинските закони и подборка от най-добрите присъди на конституционния съд. Но истинско детство нямаме. Там всеки си живее живота, който му е отреден (и точка), без да си го усложнява и без да усложнява живота на другите. Човеците обаче, подобно на насекомите преминават през три фази или етапа на развитие, ако времето им позволи. В първия етап се наричат деца, във втория бачкатори, а в третия - пенсионери. Децата правят каквото им се каже, бачкаторите също, но им пащат за това; пенсионерите получават също някакво заплащане, но не им дават да правят нищо, защото обикновено ръцете им треперят и обикновено изпускат предметите, с изключение на бастуна и вестника. От децата няма особена полза. В предишни времена са ги използвали за добив на въглища в мините, но прогресът е премахнал това им предназначение. Сега ги дават следобед по телевизията как скачат, викат и говорят на някакъв ужасен жаргон. Сред човеците, както и сред нас, съществува и четвърта фаза или състояние, за която не се плаща - това е така наречената трупна фаза, за която по-добре да не говорим.
