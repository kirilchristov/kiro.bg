---
categories:
  - Kiro.bg presents
date: '2010-10-05T00:00:00.000Z'
language: BG
slug: /?p=916
title: >-
  Триумфална арка се издига над Цариградско Шосе - София 2012 по примера на
  Скопие 2014
published: true
summary: ''
id: >-
  2010-10-05-triumfalna-arka-se-izdiga-nad-tsarigradsko-shose---sofiya-2012-po-primera-na-skopie-2014
postImage: >-
  https://raw.githubusercontent.com/kirilchristov/blog_images/main/2010/10/arca_most.jpg
---

Наскоро един проект ми направи впечатление и веднага се свързах с организаторите му. Става дума за София 2012 (ще сложа линк в края на статията), чиято идея е:

> В проекта се предвижда да бъдат изградени паметници, скулптурни групи и барелефи на видни исторически личности, дали своя принос за изграждането и просперитета на българската държава и нейната столица.

защото е:

> срамно дори Скопие да изпревари София в това отношение.


Разговарям с Методи Иванов, инициатор на идеята. 

**Как се роди идеята за подобен мащабен проект и какво преставлява той?**

 Идеята възникна още преди години, когато с приятели и съмишленици сме обсъждали състоянието на паметниците в София, отношението на общината, на държавата. Не може в столицата все още да нямаме паметник на основателя на държавата – кан Аспарух, на кан Крум, на други достойни наши герои, наши предци...(въздъхва) И същевременно още да стоят съветските паметници на една окупаторска армия, или онази чудовищна грозотия пред НДК. Сега искат да я ремонтират, с нашите пари, които даваме като данъци в общината – защо? Ето това е всъщност идеята, ние бихме искали с парите ни да бъдат създадени по-красиви, по-исторически оправдани и необходими паметници. Които да възпитават младите, да им вдъхват родолюбие, национална гордост, но също и естетика. 

**Дали идеята за “Скопйе 2014г” ви накара да ускорите проекта за 2012 г?**

 Да, в началото имахме по-далечен хоризонт за реализация, но проекта на македонистите подейства като катализатор. Така или иначе, много от нас по произход са от географска област Македония, съпричастни сме с нелеката съдба на населението там, което в мнозинството си е българско, с тяхната история, с липсата на свобода. Сега тяхното правителство силно залага на „античната” карта, изкарват се потомци на древните македонци на Александър, което е смешно в очите на целия свят. Та те нямат нищо общо с тях, освен че живеят на една и съща територия, но и това е с известни условности. Няма исторически доказателства, нито езикови, културни. Напротив, всички документи сочат българския характер на населението там, това е признато и от световната историческа наука. Но македонистите не боравят с факти, а с „интерпретации”, и провеждат силова политика в защита на коминтерновските си тези. Един от последните им напъни е да напълнят Скопие с антични статуи, фигури и др., които са чисто древногръцки? Не разбирам как това ще укрепи „идентитета” им? Но независимо от всичко, че бъде жалко за нас като нация, ако една изкуствено създадена, бих казал бутафорна държава като тяхната успее да завърши такова начинание, а ние още нямаме нищо. Какво чакаме?

![Проект за триумфална арка над Цариградско шосе](https://raw.githubusercontent.com/kirilchristov/blog_images/main/2010/10/arca_most.jpg)

**До колкото разбрах сте положили сериозни усилия и вече сте успели да договорите финансирането на първия ви проект - Мост над Цариградско Шосе? Разкажете ни повече за него?**

 Това е една много интересна идея. По въпроса с финансирането още се работи, но сме в напреднала фаза. Първоначалният замисъл беше да бъде само една арка, само че не триумфална, каквато е обичайната практика, а със съвсем различен символизъм. Една арка на бежанците. Това не е плод на триумф, а на няколко национални трагедии. Не знам дали знаете, но България е приела като родина-майка между 300 000 и 500 000 хил. бежанци от войните и въстанията в началото на миналия век. Това е много голямо число. Затова и днес всеки трети българин е потомък на преселници от околните държави, от българското историческо землище. Но за това почти не се говори, не се изучава в училищата. И бихме искали с този монумент да отдадем признателността си към тези бежанци, огромната част от които не са участвали пряко във военни действия, а са били мирно население – жени, деца, старци, обикновени селяни. Прокудени, репресирани, те са намерили свободата тук. И специално в София се е концентрирала голяма част от македонската диаспора. А проекта се разви от арка към мост – за да бъде и един символичен мост между нас, родените и преселените тук, и тези, които са останали по родните краища. Защото ние си оставаме братя, независимо от фалшификациите, пропагандите и гоненията.

![Методи Иванов - инициатор на идеята](https://raw.githubusercontent.com/kirilchristov/blog_images/main/2010/10/photo2012.jpg)

**Държавата и в частност общината как реагират на проекта ви?**

 За момента не сме търсили директен диалог с държавата. За 20 г. тя не показа с нищо, че се интересува от подобни проекти, дори напротив. А и в сегашната тежка икономическа ситуация не мисля, че дори държавата да иска, ще може да ни подкрепи. Но имаме контакти с някои от политическите партии, а и с патриотични фондации и организации, които ни съдействат с голям ентусиазъм. От Столична община също са положително настроени, надявам се да не създават пречки, дори напротив – да се ангажират максимално с реализацията и да си сътрудничим. 

**Как смятате да се справите с финансирането на културната програма докато страната се намира в криза?**

 Вижте, кризата идва и си отива, кризи винаги има. Нас ни вълнува това, което остава и след кризите, което ни е съхранило като народ, за да сме тук днес с вас. Колкото и да е трудно, вярвам че ще намерим необходимата подкрепа както от страна на неправителствените организации, така и на родолюбиви фирми, едри и дребни бизнесмени, на обикновените българи – патриоти. Защото ако реално се замислите, всички ние имаме нужда от един такъв проект. От едно подобно присъствие на част от националната ни гордост в ежедневието ни. Освен това, тук не говорим за баснословни суми – няма да сторим магистрали и молове, а паметници. Ако в рамките на следващата година успеем да наберем необходимото финансиране, вярвам че след това за още една година ще успеем и с реализацията. Имаме достатъчно талантливи скулптури, архитекти, проектанти, по отношение на тях нямаме никакви притеснения. 

**Има ли направени стъпки за побратимяването на двата града София и Скопие? Какво е настроението в македонската столица?**

 Доколкото ми е известно, не. Това е просто предложение. Ако и когато се реализират нашият и техният проект, ако има обществена и политическа подкрепа, двете общински администрации биха могли да го осъществят. А за настроенията там най-добре попитайте на място. Сигурен съм, че ще получите много интересна палитра от впечатления, на фона на насадените ни представи и еднопосочно мислене по темата.

[

**Още за София 2010 - Sofia2012.com**

](http://www.sofia2012.com)
