---
categories:
  - PR
date: '2010-01-28T00:00:00.000Z'
language: BG
slug: /?p=644
title: Спомени за Георги Христов и малко PR
published: true
summary: ''
id: 2010-01-28-spomeni-za-georgi-hristov-i-malko-pr
---

Преди да пусна новия прес за Георги Христов, дело на талантливите му ПР специалисти, искам да споделя една случка с него. Това се случи в чакалнята на Нова Телевизия. Бяха ме викнали да говоря за новия Биг Брадър и понеже съм натегач от ранга на всички телевизионни лекета, вместо да си остана у нас, отидох, че даже и с такси, което ме лиши от обяд, закуска и първата бира за вечерта. Но, седя си пред студиото и изведнъж влиза Г.Х., заедно с талантливата си ПР-ка. Не знам дали чете kiro.bg и старата версия [kiro.blog.bg](kiro.blog.bg), или пък е виждал някоя от клиповете си по нашето предаване по ММ, придружено с кометар, ясно е, че ако ме е чел/виждал, едва ли ме обича. В хода на разговора (с останалите, аз не се намесвам) става дума за бой над журналисти. И той ме поглежда и с натъртване обявява: "Е, то вярно е, че някои журналисти са си за бой". Или е било за мене, или съм параноик. Дори съм сигурен, че съм го писал и преди това. Но както и да е. Жорето е пак тук с нов прес. да ви е сладко:

> За ЧРД Георги Христов си подари концерт на Марая Кери Водолеят Георги Христов посрещна рождения си ден 28 януари не в България, а в САЩ, където си почива с приятелско семейство вече няколко седмици, предаде пиар-агенцията на изпълнителя. Най-напред певецът акостирал в Лас Вегас, където бил настанен в прочутия хотел „Баладжио” с изглед срещу фонтаните, най-голямата местна атракция. Христов изгледал водно шоу на „Цирк дьо Солей”, както и последния спектакъл на Бет Мидлър, американска певица и актриса с няколко „Грами”-та, озаглавен „Шоумомичето трябва да продължи”. „Бет Мидлър пя с микрофон като моя, „Шур”, последен поръчков модел”, забелязал с усмивка певецът. Неговият български екип го очаквал да се прибере за рождения си ден, но внезапно Христов удължил престоя си с посещение във Вашингтон. Певецът наел президентския апартамент в хотел „Сейнт Реджис”, намиращ се на 500 метра от Белия дом. На 27-и януари той изгледал концерт на една от любимите си певици Марая Кери, а малко след края на шоуто компанията му вдигнала наздравица за  рождения му ден.
