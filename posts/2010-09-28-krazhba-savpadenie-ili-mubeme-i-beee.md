---
categories:
  - Kiro.bg presents
  - Реклама
date: '2010-09-28T00:00:00.000Z'
language: BG
slug: /?p=907
title: 'Кражба, съвпадение или... МуБеМе и Beee'
published: true
summary: ''
id: 2010-09-28-krazhba-savpadenie-ili-mubeme-i-beee
---

Преди няколко дни във Facebook се завъртя един колаж, от който се вижда очевидна прилика между български и испански млечен продукт. Става дума за българските МуБеМе и испанските Beee.

![МуБеМе Beee](https://raw.githubusercontent.com/kirilchristov/blog_images/main/2010/09/33546_478808170738_612420738_6760289_1351792_n.jpg)


Клик за макс размер. _Колаж: Милена Монова_

![](https://raw.githubusercontent.com/kirilchristov/blog_images/main/2010/09/jpg.jpg)

 Според информацията, която имам до момента (можете да се убедите по-долу), испанската премиера е била първа. Интересът към ситуацията нарастна неимоверно, не заради друго, ами защото българският криейтив получи първа награда на медийният фестивал в Албена. За целта се свързах с Велина Мавродинова, партньор в студио за стратегически дизайн Ентусиазъм, автори на криейтива. Тя отговори изключително пространствено на въпросите ми (които бяха само 3). 

**1.Бихте ли коментирали вашия дизайн и този на beee. Взаимствахте идеята заедно с името или можем да наречем ситуацията "напълно случайно творческо съвпадение"?**

> Благодаря за директния въпрос! Отговорите ми по-долу са както моята лична позиция, така и тази на екипа на студио за стратегически дизайн Ентусиазъм, която ще буде публикувана в новия брой на списание SignCafe и е изпратена до АРА. Отговарям много подробно на въпросите ви, защото за мен проблемът за автентичността е изключително важен и невротичен особено в България и не засяга само повода за който ми пишете! Държа да изразя много ясно: разработката на концепцията MуБеМе (имена и графика) e автентична, оригинална работа. Никога не съм чувала, нито съм виждала испанската марка BEEE (био козе млечни продукти), въпреки проучванията ни за поведението на био марки на пазара във връзка с други наши работи. Предлагам на всеки, който твърди, че аз – Велина Мавродинова, графичен дизайнер с богат 20 годишен опит и „веществени“ доказателства за творческо развитие, съм „откраднала“ идеята, да ми пише лично на адрес: office@enthusiasm.biz, а в отговор ще получи \*.pdf с разработките и процеса на работа, които показват пътя и развитието на идеята. Процесът е единственото доказателство, че една идея не е хрумнала „случайно“! Работата ни за марката започна в началото на февруари 2010 г. Брифът беше изключително прост: име, идентичност и етикети за марка био сирена, кашкавал и масло от краве, козе и овче мляко. Задачата още беше да създадем опаковки, които да нямат нищо общо с повечето бъбриви и неясни опаковки на сирена, които обикновено се виждат на българския пазар, както и да създадем ясна разлика с чудесните опаковки на серията млечни продукти на био марката Хармоника. Първо, работихме върху предложенията ни за име, което да обединява и трите различни по произход на млякото продукти. След одобрение на имената, те бяха регистрирани и запазени за България. Едва след това продължихме с разработката на етикети, като създадохме три графични концепции. В основата и на трите идеи стоеше произходът на млякото. В работата с хранителни био продукти, тази стойност често е много по-важна отколкото, например, начинът, по-който се показва храната или други продуктови предимства като зреене, в някой опаковки – отлежаване). В концепцията ни има два основни елемента: А. Името – мучене или блеене – простичка идея, вдъхновена като че ли от природата на продукта... и Б. Вимето, което е притежание на всяка крава, овца или коза по света, в частност и в България. Тъй като моят свят е именно тук, първите вимета, които още в детството ми дълбоко ме впечетлиха, бяха български. Не са безкрайно много елементите, които изразяват природния произход на млечния продукт, аз лично намирам вимето за много по-интересен и емблематичен израз на темата, отколкото „тучните“ поляни. В основата на работата на Ентусиазъм е стремежът ни да намираме прости решения на ясни задачи. Този стремеж е доказан през годините и е лесно проследим чрез портфолиото ни. Опаковките бяха отличени със злато на ФАРА 2010. Марката се появи на пазара през март 2010. Шест месеца по-късно, на 15 септември в сайта за дизайн на опаковки Dieline, който аз следя с интерес, беше публикувана работа на наш испански колега с идентична концепция и подобно изпълнение. В следстие на това се появиха твърдения, че студио за стратегически дизайн Ентусиазъм е „откраднало“ идеята. Веднага се свързах се с колегата ни – испанския дизайнер Eduardo del Fraile, разказах му за нашия процес и го попитах кога е създадена концепцията му. Ето неговия отговор: "Dear Velina, BEEE was made in 2006 and published in 2007. The brand and the packaging won a silver and a bronze in the Laus Awards 2007 and is selected and published in several international books. “The Spanish state-owned company to design innovation” selected him as a good example of a company identity. I value your reputation and your interest. Best regards!" Eduardo del Fraile Очевидно тази концепция е създадена и оценена в Испания преди няколко години. Очевидно Авторът й не е притеснен от аналогична подобна. Очевидно, че въпреки половин година живот на марката MуБеМе, не се намери никой да твърди, че концепцията й е взаимствана, това стана едва след публикацията на 15.09 в Dieline, когато явно всички я видяхме за пръв път. Очевидно българин не може да измисли нищо толкова добро, колкото испанец.

**2.Чувствате ли, че сте спечелили честно наградата си. Къде я държите?**

> Освен, че чувствам и знам, че тази награда е спечелена абсолютно честно! Наградата стои до останалите 7 злата от ФАРА и наградата ни от ADC New York. Прилагам пълен списък на отличията на студиото, който за нас представлява преди наградите – много труд: 2010 – ФАРА – злато за дизайн, корпоративна и бранд идентичност – злато за дизайн, опаковки – сребро за дизайн, корпоративна и бранд идентичност – сребро за дизайн, опаковки – бронз за външна реклама 2009 – ФАРА – злато за корпоративна идентичност – злато за опаковка – бронз за корпоративна идентичност – номинация за преса 2009 – EACA Care Awards Brussels – номинация за награда за социална кампания 2008 – ФАРА – злато за дизайн – злато за събитие – злато за телевизионна реклама – сребро за кампания 2007 – ФАРА – сребро за корпоративна идентичност – сребро за опаковка – сребро за нова медия и креативно използване на съществуваща – бронз за корпоративна идентичност – бронз за за опаковка – бронз за уеб дизайн и интернет реклама – номинации: кампания, автореклама 2006 – ФАРА – сребро за корпоративна идентичност – сребро за събитие – бронз за корпоративна идентичност – номинация за дизайн 2005 – ART DIRECTORS CLUB NY – merit award за корпоративни материали 2005 – ФАРА – злато за корпоративна идентичност – номинация за събитие

**3\. Ваш коментар:**

> През годините съм чувала за доста кражби на идеи във връзка с конкурси сред български компании и обслужващи ги творчески единици. Аз лично се сблъсках само веднъж с подобно отношение към наши работи. В замяна на това сме ставали жертва на некоректно поведение на клиенти. Упорито работя, за да установя ясни норми и правила за работата на Ентусиазъм, които винаги съм споделяла с колеги, с надеждата, че това ще помогне и на гилдията ни да уважава повече труда си, за да бъде той уважаван от клиентите ни. Всяка година се появяват слухове, че някоя нова и амбициозна работа на колеги е открадната, прилагат се примери, правят се често анонимни анализи и се отправят анонимни обвинения. И така три дни! Г-н Люрцер явно не е имал тези проблеми, публикувайки без следа от ирония на страниците на уважаваният Luerzer’s Archivе преди няколко години, на две съседни страници, две на практика еднакви работи, с един и същ арт директинг за две различни марки прахове за пране, създадени от две известни и уважавани рекламни агенции, в две точки на света (ако не се лъжа Аржентина и Хонк Конг), от хора със сходни амбиции. Със сигурност едната от двете марки е била създадена преди другата. Много подобни примери могат да се видят в рубриката с доста спекулативното заглавие “CopyPaste“ на сп. SignCafe. Според мен, трудно се прави разлика между кражба на идея и идея, родена в две различни точки на планетата от различни хора, с общи страсти и идентична задача. За да се направи разлика между двете е необходимо да превъзмогнем неудовлетвореността, завистта и неовладените емоции и да проучим случая преди да обвиняваме. Съгласете се, че няма никаква логика в Ентусиазъм да подържаме високи стандарти и изключителна професионална хигиена, да се стремим към оригинални, прости и графични решения на поставените пред нас професионални проблеми, за което свидетелства списъкът с отличия на студио Ентусиазъм и внезапно да изневерим преди всичко на собствените си принципи! Заради липсата на говорене по тази явно болна тема, предложих на АРА да инициира форум по проблемите на авторското право и интелектуалната кражба. Той би дал възможност на различните заинтересовани, ощетени, възмутени или будни професионалисти да изложат и дискутират гледните си точки ясно и конкретно, без да се крият зад ехидни подмятания или псевдоними. Аз бих участвала в подобен форум. Прилагам само два от многото примери илюстриращи абсурдността на твърдението, че всеки, който измисли нещо се превръща във властелин на идеята, както и че хората занимаващи се с творческа работа, трябва да познават всички примери по света преди да започнат работа. Тук възниква въпросът, ако човек е зает да се информира непрекъснато, кога му остава време да работи? Англичани срещу поляци Представям две прекрасни опаковки на прочутото англо-американско студио Turner & Duckworth и неизвестното за мен до скоро полско студио Ah&Oh. И двете се основават на факта, че пчеличките имат черно-жълти раета. И двете са за мед, който се характеризира с чистота и натуралност. Работата на Turner & Duckworth е публикувана много преди полската. Вероятно, според българските параноични стандарти (БПС) това би означавало, че поляците са крадци. А според мен са много талантливи и се изразяват простичко, както и английските ни колеги от Turner & Duckworth! 
> 
> ![Мед](https://raw.githubusercontent.com/kirilchristov/blog_images/main/2010/09/med.jpg)
> 
>  Burton срещу Балканче На тази снимка се вижда очевидната прилика между емблемите на Burton и Балканче (легендарна българска марка велосипеди от близкото минало). Тук казусът е много сложен, от една страна неоспоримо Балканчето е преди Burton, тоест последните са откраднали логото, вместо да си измислят свое и това е много логично! Представяте ли си как от Burton се оглеждат и крадат от някой по несретен като българското Балканче? От друга страна това, не е възможно, защото в България нищо по-добро от чуждото не може да се роди. А ако се роди, значи е откраднато и така нататък... 
> 
> ![балканче срещу Burton](https://raw.githubusercontent.com/kirilchristov/blog_images/main/2010/09/balk.jpg)


Thanx to: Милена Монова
