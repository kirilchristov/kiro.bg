---
categories: []
date: '2012-12-02T00:00:00.000Z'
language: BG
slug: /?p=2108
title: 'Четиво: ''Краят на една незапочната любов'', Джони Пенков.'
published: true
summary: ''
id: 2012-12-02-chetivo-krayat-na-edna-nezapochnata-lyubov-dzhoni-penkov
---

Тази малка и симпатична книжка "Краят на една незапочната любов" на Джони Пенков, си я купих преди няколко години от една бензиностаниця. Много ми се четеше, но нещо, което да не е криминален роман, женски чиклет или Стивън Кинг. Не вярвах, че от бензиностанция мога да си купя нещо добро. Веднага я взех, а още по-бързо я погълнах. Винаги Джони Пенков ми е бил ужасно симпатичен. Преди, когато съм го гледал по телевизията, после като прочетох книжката и не на последно място, като ни беше гост в "Ние и градът" по БНТ. Това не е точно книга. Вътре в нея, той е събрал мисли, статии и интервюта. Пълна е с много различни истини. Ако имате възможност я намерете и прочетете. Ще отделите час-два от живота си, но ще се забавлявате искрено. Ще си позволя да сложа тук няколко откъса от нея, дано да харесат и на вас.

![Краят на една незапочната любов - Джони Пенков](https://raw.githubusercontent.com/kirilchristov/blog_images/main/2012/12/photo-copy.jpg)

Краят на една незапочната любов - Джони ПенковПолитико-любовни мисли

> Човешките отношения не са за пред хората. Аз копнеех за любов и нежност, а ти ме дари със свобода. Ти ме нарани тежко, а аз те желая още по-силно. Е, как ще се отървем от комунистите? Любимата ми ме напусна. Сега няма кой да ми пречи да я обичам. Любовта се подхранва от вечни борби и битки. А какво да правя аз, като съм пацифист? Истинските любовници разголват душата на жената. Аз съм по-повърхностен и се задоволявам само с тялото. Парите се изкарват трудно, а се харчат лесно. Ето защо не е рентабилно да се занимаваме с изкарване на пари. Аз съм бил винаги съгласен с тебе, мила. Само един път, като реши да ме напуснеш, имах нещо против. Старецът носеше от вкъщи торбичка с хляб, за да нахрани птичките. Ето това се нарича предумишлена доброта. Всички жени са еднакви, не - аз съм един и същ. Тя умееше с ужасно сериозен тон да разговаря за глупости. Ценната част от нашето историческо минало е главно под земята. Нещата над земята са почти без стойност. Този глас, тези възклицания на това момиче карат младежа да сияе, а на мен досаждат, знам, че са фалшиви. Питам се: по-добре ли ми е, като знам малко повече? Човек не бива да се притеснява преди да е умрял. Тя го напусна поради сърдечна недостатъчност. Разбери, мила, за мен без теб няма живот. Лошото е, че и с теб това не е живот. И тази вечер си лягам сам с моето достойнство. То току-що прогони и последното момиче, което харесвах.

"Котките"

> Котка да си в Истанбул. Който обича котки, пък и който не обича, не може да не му направи впечатление колко спокойно се движат те, колко спокойно пресичат улици, лежат си по столовете в заведенията и не трепват, когати ги погалиш. Това означава, че от доста години никой не ги гони и никой не ги рита безбаказано. И в дисциплинирана Германия винаги ще се намери някой, който да си опита шута в някоя котка. Казват, че турците почитат котката, защото тя била любимката на Мохамед, Но това значи, че в тази страна има някакви авторитети. Питам се, имаме ли ние някой толкова голям авторитет, който, ако уважава котките, всички останали заради него да ги почитат.

Из "Чисто досие"

> Бате Димо имаше една голяма слабост - шкембе-чорбата. Спомням си един негов сън: огромен казан с шкембе чорба, а той е до шия вътре, прегърнал Невена Коканова. Хем я прегръща, хем си сръбва от чорбата. ... Беше се оженил импулсивно и след две седмици импулсивно се отказа от женитбата. Доводите му бяха сериозни: като заврян зет леглото му било късо и краката му опирали в лианото. А пък тъстът непрекъснато го гонел с ключовете от мазето да носи кюмюр. Е, наистина не се издържа. ... И така с акордеон и чисто кадрово досие в ръка бате Димо се отправи към отвъдното. дано там да е добре, защото май навсякъде честният човек е малко неудобен.

Из "Интервюта"

> Мислиш ли често за смъртта и как я приемаш? Честно да си кажа, не си мисля често за смъртта. Знам, че ако човек живее не като безсмъртен, а с ясното съзнание за краткостта на живота, ще живее и по-разумно, и по-организирано. Но с това ще развали част от заблудата, която ни помага да намираме смисъл и радост в несъществуващите неща. Изобщо ако премахнем заблудите и останат само истинските неща и всички заживеем като мъдреци, светът няма да може да функционира. Заблудата е най-жизнената част от живота ни. И така, след като смъртта е неизбежна, не ни остава нищо друго, освен да бъдем максимално живи, докато сме живи. ... Църквата не ме привлича, за ме тя е по-скоро учереждение. Божите следи ги откривам по нашите баири. Баща ми казваше "Всяко стръкче води към Бога, а ние питаме где е той". Не харесвам израза "аз покорох този връх". Общувам с природата не да я покорявам, това е и невъзможно, а за да я съзерцавам. За мен пътят към върха може да е по-ценен от самия връх. Стига да не бързаш и да можеш да виждаш. И гледай не само напред, но и встрани, че и назад.

"Това се случи с мен" със съкращения

> Да, това наистина се случи с мен и то преди няколко дни. Вървях замислен по "Граф Игнатиев" сред множество хора движени от своя дълг. (...) И така вървейки между хората, чух зад гърба си силно изсвирване - не от автомобил, а от детска свирка. Обърнах се - не беше дете, а възрастен човек, който усмихнат крачеше и надуваше свирката. Ту-ту-ту, ту-туру-ту-ту - маршируваше в ритъм с музиката и уверено пресичаше по диагонал площада, като не преставаше да свири - ту-ту-ту, ту-туру-ту-ту. Аз останах на място и първата ми реакция, да си призная, бе да се усмихна и да му завидя - как може човек да е толкова освободен. Погледнах наоколо къде продават свирки. Имах чувството, че са наблизо, защото неговото свирене носеше радостта на първоначалното откриване на този звук. Фигурата му постепенно се сля с хората по "Денкоглу", но свирката не преставаше да звучи все така бодро. Повечето от минувачите обаче се правеха, че не го чуват. А той свиреше толкова силно. Те просто не искаха да го чуят, не искаха да знаят, че има такъв човек. Един даде знак, че го забелязва, и каза - тоя е пиян, а друг един го взе за луд. Стоях и си мислех - всъщност в цивилизованите държави можеш да правиш каквото си искаш, само да не пречиш на другите. Но свободният човек винаги пречи на другите. Най-малкото с примера си. И вие, драги слушатели, огледайте се наоколо, може да имате късмет през тази година да зърнете свободния човек. А ако сте още по-късметлии, можете да го откриете и в себе си за малко.

![](https://raw.githubusercontent.com/kirilchristov/blog_images/main/2012/12/image.jpeg)

"Краят на една незапочната любов", Джони Пенков, Аб Издателско ателие, 2009, трето непреработено издание
