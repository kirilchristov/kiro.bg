---
categories:
  - Kiro.bg presents
date: '2009-01-04T00:00:00.000Z'
language: BG
slug: /?p=37
title: Топ 10 на БГ Шоубизнеса за 2008-а
published: true
summary: ''
id: 2009-01-04-top-10-na-bg-shoubiznesa-za-2008-a
---

_(материалът е писан за avtora.com)_

Кои са най-значимите събития за българския шоубизнес през изминалата 2008 г.? В навечерието на равносметки и класации "наужким", избрахме най-интересното, което се случи в България, без да го класираме по важност.

Макар да е спорно кое от изброените събития е довело до реален приход като пари, за тези неща се говореше сред хората и медиите.

Някои ги харесват, други не, трети ни навеждат на мисълта, че за шоубизнеса у нас има надежда, а четвърти ни доказват, че нещата може да стават и лесно - стига да си мацка, по възможност гола.

ТОП 10 събития в БГ шоубизнеса през 2008:

![](https://avtora.com/uploads/images/content/news/2008/12_december/24/s1_s1_519x396.jpg)

**Валентина Хасан - Кен Лий**

Обърканата Валентина се яви на кастинг за Music Idol и едва ли е подозирала, че ще стане по-популярна в световен мащаб от президента, половината ни спортен елит и айдъла Тома взети заедно.

Искреното изпълнение на самоук английски (или по-скоро Пинглиш) стигна до самата Марая Кери, след като обиколи света. Само в Youtube филмчетата, посветени на Кен Лий, до момента са гледани над 20 милиона пъти.

![](http://avtora.com/uploads/images/content/news/2008/12_december/24/p_16103.jpg)

**Made in BG - "Дзифт"**

Въпреки че през годината се появиха и други български филми, "Дзифт" на Явор Гърдев ни върна надеждата, че и у нас може да се пръкне модерна лента тип 21-и век. Стана ни интересно, като разбрахме, че компютърният модел на мавзолея е отнел повече време за построяване, отколкото истинския мавзолей.

![](http://www.avtora.com/uploads/images/content/news/2008/12_december/24/metallica_01.jpg)

**Правим навалица, като у... София, на Metallica**

Вярно, че във ВИП-а нямаше тоалетни и екраните не работеха за около 2-3 песни, но Metallica изкъртиха всякакви рекорди по мащабност на родно събитие. Олд скуул репертоар и чаканата от 25 години в България "Seek and Destroy", зарадваха сърцата на старите метъли насред препълнения стадион "Васил Левски".

![](http://avtora.com/uploads/images/content/news/2008/12_december/24/DSC_0356%20640x480.JPG)

**Духът от бутилката - Spirit Of Burgas**

Най-накрая и у нас има смислен музикален фестивал с потенциал, който даже се прави на плажа. Замислен за 2009-та, организаторите му дават старт още през 2008 и отзивите хич не са лоши. Единственият му минус беше липсата на палатков лагер, което се надяваме да бъде поправено тази година.

![](http://avtora.com/uploads/images/content/news/2008/12_december/24/31.jpg)

**Гола Гери - Голи думи**

Смела мацка, която с палав бизнес план стана най-известната блогърка в българският интернет и впоследствие обиколи всички големи медии - полугола, естествено. В момента преподава уроци за Шекспир и Оруел на сайта си, но ние колкото и да ги гледаме, все забравяме да слушаме.

![](http://www.avtora.com/uploads/images/content/news/2008/12_december/24/survivor_01.jpg)

**На живо - войната на реалити програмите**

bTV за първи път успя да даде сериозен отпор на Нова и Big Brother. Survivor и Dancing Stars показаха впечатляващи резултати, докато Големият брат се задъхваше с изсмукани от пръстите фабули. Вследствие на войната, продуцентите на Big Brother попаднаха в собствения си капан, при който рейтингът се оказа мираж.

![](http://avtora.com/uploads/images/content/news/2008/12_december/24/pic_main_155.jpg)

**Българско латино - "Забранена любов"**

Въпреки че е разположен в прайм тайма на Нова, а не в обичайните следобедни часове, предназначени за сапунки, сериалът грабна вниманието на домакините.

След противоречиви отзиви за качеството на играта на актьорите и драматични обрати в последните епизоди, сериалът е първата подобна БГ продукция, която прескочи летвата на първия сезон и продължава напред за втори.

![](http://avtora.com/uploads/images/content/news/2008/12_december/24/wow_promociya_01.jpg)

**Геймърите изпълзяха от дупките - World of Warcraft: Wrath of the Lich King**

Премиерата на популярната игра предизвика невиждан наплив в столичната денс арена Ялта. Вместо прегърбени геймъри с восъчна кожа и зачервени очи - Ялта бе препълнена с всякакви хора, от юпита до тийнейджъри, които чакаха "колегите" им да излязат, за да се вмъкнат в клуба.

Според наши източници, в нощта на премиерата си Warcraft в България регистрира продажби за около 280 хил лева, а Ялта отбеляза абсолютен рекорд по посещаемост. Вярно, веднага щом се сдобиеха с копие от играта, те изчезваха бързо в посока дома с треперещи ръце.

![](http://avtora.com/uploads/images/content/news/2008/12_december/24/galena_01.jpg)

**Анатомия и биология - Порното с Галена**

Въпреки че еротичното видео от банята й бе заснето през 2007-ма, ефектът от него се усети осезаемо едва тази година. Галена сътвори хитове в попфолк средите и дори си уреди участие във високобюджетната рекламна продукция "Сезонът на дините". Билбордът с напращял зелен плод между краката на Галена караше шофьори да се припотяват допълнително в летните жеги и да търсят утехата на студена мастика вечер.

![](http://avtora.com/uploads/images/content/news/2008/12_december/24/000000173.jpg)

**Имам кинти да си купя Бентли - Трансферът на Бербатов**

Тази година Бербо, може и да се уреди с Бентли. Въпреки че си е от чисто спортно естество, за нас трансферът на Митко е едно от най-значимите събития от развлекателен характер в България. Докато си е у нас, Митко не слиза от страниците на вестниците и списанията и е един от най-известните българи в чужбина.

_Текст: Кирил Христов_[_christov@avtora.com_](mailto:christov@avtora.com)
