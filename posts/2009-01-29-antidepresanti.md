---
categories:
  - 'Отдел: Лична Драма'
date: '2009-01-29T00:00:00.000Z'
language: BG
slug: /?p=42
title: Антидепресанти
published: true
summary: ''
id: 2009-01-29-antidepresanti
---

Днес разбрах, че пия антидепресанти. Най-обикновен екстракт от жълт кантарион. Не знам дали действа, по-скоро не.


Състоянията са дълбока депресия, тип летаргия. Сиви дни, влага, студ, редувани с искрена радост, спокойствие и дори оптимизъм.


Всъщност странно, но оптимизмът никога не ме е напускал за повече от 2 часа.


Не знам дали споменах, но вече съм стрейт. Никакви химии, цигари и алкохоли, освен витамините, които ми инжектират всеки ден.


Получавам страхотни усещания с 2 инжекции на ден. И двете отзад. Започнах да сменям страните, за да не ми ги бият на едно и също място.


Сутрин куцам с левия крак, следобяд с десния.


Гълтам хапчета с шепи, все едно са някакви странни екстазита. Спя в неадекватно време и въпреки, че мисля оптимистично имам всички симптоми на Сезонно Емоционално Разстройство според вестник Монитор.


Пътят на депресията е осеян с много загуби. И е факт, че като ти тръгне надолу, пътят е само натам. Всеки ден слизам от Японския до Спартак и усещането за пропадане се задълбочава.


За да се извадиш ти трябва голяма помощ. Но не външна.


Трябва ти просто една голяма нереална мечта. Аз имам.


Слънце, пясък и море. Райски остров. Скромна сума от 100-300 евро на месец. Може и без. Казва се Ко Чанг - островът. Намира се на 1200 лева разстояние от мръсния град, в който живеем с теб.


Това е истинският ми антидепресант. Продава се в опаковка по един.


Аз си поръчах вече.
