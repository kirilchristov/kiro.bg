---
categories:
  - Kiro.bg presents
date: '2014-12-03T00:00:00.000Z'
language: BG
slug: /?p=2649
title: 'Най-накрая нещо, в което вярвам. Представям ти CityZen.bg'
published: true
summary: ''
id: 2014-12-03-nay-nakraya-neshto-v-koeto-vyarvam-predstavyam-ti-cityzenbg
postImage: 'https://raw.githubusercontent.com/kirilchristov/blog_images/main/2014/12/6.png'
---

![6](https://raw.githubusercontent.com/kirilchristov/blog_images/main/2014/12/6.png)

 Докато Kiro.bg е просто сборник от глупости и несериозни (често обидни) закачки, реших че е време за създаването на по-добрата му версия. Искам да ви представя, нещо с което се занимавам напоследък - [CityZen.bg](http://CityZen.bg). Един проект, който подготвям с приятели от доста време. Ще се радвам да получа обратна връзка от вас, какво мислите и вие. Всичко започна преди няколко години, когато бях викнат на кастинг за ново предаване по БНТ1 на име “Ние и градът”. Въобще не вярвах, че могат да ме вземат, а и този ден имах друга работа, така че може да се каже бях доста спокоен. Главен редактор на предаването беше Евелина Павлова и тъй като се познаваме отдавна, за мен не бе проблем да се отпусна и да си представя, че съм водещ по националната телевизия. В последствие бях избран от продуцентите – братя Чучкови, по която оригинална идея се подготвяше предаването. Първите ми снимки бяха катастрофални. Когато отидох в деня пред студиото, заварих камион техника и екип от близо 20 човека. Въобще не очаквах, че ще съм част от подобна мащабна продукция. Бях меко казано притеснен, по-скоро въобще не знаех къде се намирам. Цялото ми самочувствие се изпари, а и фактът, че не се бях наспал не ми помогна много. Като цяло виждах жесток проблем в себе си. Вторият ден успях да е форсирам и да наваксам. Гостите ни бяха много интересни хора. Артисти, предприемачи, актьори, дори бивши министри и настоящи звезди. Започнахме да снимаме интересни градски хора, които не са популярни. Целта на предаването бе да покаже модерните страни на града и такъв какъвто би могъл да бъде, ако толерираме добрите идеи. Без да усетя в течение на времето започнах да приемам работата си с много по-голям интерес. Започнах да усещам нещата лично. От всички тези хора, най-много ни харесваше да снимаме тези, които никой не познава, но които имат истинска страст за нещата, които правят. Хора, които са рискували и които вярват в бъдещето и добрите си идеи. Хора, които се страхуват, но въпреки всичко са поели по несигурния път на предприемача, преследвайки мечтата си. Всички те имаха нещо много общо. Това, което правеха ги караше да се чувстват щастливи. Начина, по който говореха за идеите си ги правеше да са различни. Те ме зареждаха с положителна енергия и исках да бъда като тях. Оказа се, че това работи не само на мен. Всички от екипа се вдъхновяваха по време на снимки, особено като снимахме хора, които правят някакви симпатични неща и ни разказват личната си история. Когато предаването “Ние и градът” бе свалено от ефир, новината ме завари на плаж на Градина, точно лятото в което напуснах всичките си други работи и си бях оставил само телевизията. Още тогава знаех, че искам да продължа идеята, не защото мога да спечеля много пари от нея, а заради енергията, което правенето на тези предавания получавах. Веднага звъннах на Виктор Чучков и му споделих плановете си да продължим нещата онлайн. От него поисках разрешение да продължа идеята им, макар и в по-различна форма. Защото вярвам, че аудиторията, която търсим в интернет. Нашите зрители не са хората, които чакат телевизионно предаване в неделя от 11, например. Това са млади и динамични хора, които живеят бързо и са почти винаги онлайн. Ето така съдбата ни срещна със Стефан Щерев и съдружникът му в DaDa Productions – Георги Руков, с които мога да каже, че днес сме и повече от съдружници, а именно приятели. Свърза ни общия интерес по предприемачество и те се съгласиха да вложат време и пари в реализацията на нашия продукт. Още не сме перфектни, но се опитваме. Желанието ни е да намираме интересни хора и да ви ги показваме. Да свързваме хората с идеи. Да показваме примери на хора, които са като вас. Да ви дадем увереност, че всеки може да преследва мечтите си. Надявам се да ви хареса. Можете да и намерите на сайта ни [cityzen.bg](http://cityzen.bg) и във [фейсбук страницата ни](https://www.facebook.com/cityzen.bg). Ще очаквам да пишете. Поздрави, Киро
